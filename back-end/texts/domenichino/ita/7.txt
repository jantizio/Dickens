I sei differenti strumenti suonati dagli angeli, tutti descritti minuziosamente, testimoniano la grande passione di Domenichino per la musica.
In basso, è rappresentato il martirio della santa, al quale assistono oltre ai soldati, alcune donne. Sullo sfondo, moltissime figure si affacciano dall’alto di una loggia, tra le cui colonne si scorge in lontananza la campagna.
La giovanissima martire è descritta mentre muore trafitta alla gola su ordine di Aspasio, vicario del prefetto, il cui figlio era stato respinto da Agnese già votata alla castità.
Domenichino, pur rappresentando una scena violenta di supplizio, evita ogni tono troppo cruento e stempera col suo stile classico la concitazione del dramma: l’idea di martirio viene espressa sottolineando la differenza tra la figura della vittima e quella del carnefice che affonda con decisione il pugnale nella gola della santa, mentre con la mano sinistra le stringe con forza i lunghi capelli.
La santa, invece, col suo sguardo estatico è già rivolta alla visione del paradiso e alla promessa di salvezza eterna, suggellata dalla presenza dell’angelo che sta ricevendo dalle mani di Cristo la palma del martirio.
In primo piano, vicino al rogo, a cui la Santa era miracolosamente sopravvissuta, sono riversi a terra i corpi di due uomini probabilmente identificabili con due carnefici.”<sup><a href="#5">5</a></sup>
