“Il dipinto fu prelevato dai francesi nel 1796; in quella occasione la pala rimase gravemente danneggiata e venne restaurata a Parigi, come frettolosamente annotò il Landon (1803). Qualcosa di più ce lo rivela un rapporto degli accademici bolognesi steso nel 1838: ‘Il gravissimo danno sofferto da questo celebre dipinto nel suo trasporto oltremonti, riesce purtroppo ancora visibile di troppo ad onta del ristauro fattone colà poco felicemente. La rottura principale attraversa disgraziatamente la bellissima e sì espressiva testa della santa, e il colore rimessovi è alterato; il ritocco di una mano ne ha alterato il disegno, insomma li ristauri in discorso di giorno in giorno riescono più sensibili pel crescere delle sovraimposte moderne tinte. Perlocché sarebbe desiderabile che una mano esperta correggesse con diligenza il malfatto, e ridonasse a questo celebrato dipinto la sua primera bellezza’ (Fonti 2004). Un danno che fu documentato fotograficamente nel corso del restauro del 1968 e felicemente risarcito con quello del 2001. La pala rimase a Parigi fino al 1815, quando ritornò a Bologna, nella cui Pinacoteca dal 1817 si trova ininterrottamente esposta.”<sup><a href="#6">6</a></sup>