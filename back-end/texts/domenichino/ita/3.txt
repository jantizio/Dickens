“Destinata alla chiesa di San Giovanni in Monte, fu commissionata dalla famiglia Ratta nel 1617 e conclusa tra il 1621 e il 1625.”<sup><a href="#1">1</a></sup>
“È monsignor Dionigi Ratta a disporre nel suo testamento, datato 2 novembre 1597, che a spese della sua eredità ‘in San Giovanni in monte di Bologna si faccia la Capella, che corrisponda in proporzione a quella che è incontro a quella delli Signori Bentivogli, et vi si faccia fare un Quadro, o figura della Madonna del Rosario, quale sia bella et fatta da qualch’uno  de i pittori eccellenti che vadino in volta, et si faccia in detta capella una memoria nobile alla bona memoria del Signor Ludovico mio padre in memoria, et honore del quale io mi trovo a farla fare’ (ASBo, De Bosdari, Archivio Ratta, b. 243, n. 51). Essa cioè avrebbe dovuto sorgere al posto della vecchia sagrestia, a fronteggiare la cappella che conteneva da quasi un secolo la Santa Cecilia di Raffaello e in memoria di colui che - morto nel 1589 - era stato il fondatore delle fortune economiche della famiglia. [...] In vita, Dionigi Ratta era stato già committente a Bologna della grande Trasfigurazione di Ludovico Carracci [...] per San Pietro Martire, una chiesa che - per amore della sorella Lucrezia, suora in quel convento dal 1562 - lui stesso aveva fatto ricostruire su progetto di Floriano Ambrosini.”<sup><a href="#2">2</a></sup> 