“La monumentale pala d’altare col Martirio di Sant’Agnese, commissionata da Pietro Martire Carli per il convento di Sant’Agnese a Bologna, fu iniziata da Domenichino nel 1619 e conclusa a Roma, dove l’artista si era recato nel 1621.
In questa tela complessa l’artista si conferma come il più importante rappresentante dell’ideale classico seicentesco che espresse magnificamente in opere eseguite tra Bologna, Roma e Napoli.
La composizione è organizzata su due piani sovrapposti, quello terreno e quello celeste, secondo lo schema tradizionale. In alto, immersa in una luce viva, appare la Trinità, circondata da un coro di graziosi angeli musicanti.
