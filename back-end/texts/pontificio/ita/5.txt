Dopo la sconfitta di Napoleone, il Congresso di Vienna del 1815 e la Restaurazione restituiscono Bologna a uno Stato Pontificio ricostituito, ma debole, che richiede la presenza austriaca per garantirne il potere. Con la Restaurazione pontificia la città attraversa un periodo di crisi economica e anche l'Università si avvia verso un periodo di decadenza. 
La Restaurazione dell’autorità papale riporterà sulla città una cappa di provincialismo e povertà che si ritrova nelle pagine di molti visitatori ottocenteschi, cosicché l'immagine di Bologna è percepita ancora come città medievale «fosca e turrita», con palazzi che portano i segni del tempo e delle superfetazioni dovute alle variazioni d'uso. Una sequenza ombrosa di percorsi porticati si sviluppa lungo il tracciato irregolare delle sue strade disposte a raggiera attorno alle Due Torri. Una città pittoresca perché, anche senza possedere vere e proprie rovine, è al tempo stesso antica e decadente. La sua popolazione, non solo quella nei sobborghi fatiscenti poco visitati dai turisti, offre inoltre spettacoli di miseria e mendicità molto diffusa: la quintessenza del pittoresco che si staglia sul circostante sfondo urbano. Anche Dickens nelle sue Pictures from Italy rimane vincolato a questa lettura della città: “un’antica città d’aspetto triste, con loggiati pesanti e uggiosi, lungo i marciapiedi delle vie più antiche, e con portici più svelti e più allegri nei quartieri costruiti più recentemente.”<sup><a href="#1">1</a></sup>