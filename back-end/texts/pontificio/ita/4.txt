A lungo seconda città per importanza dello Stato pontificio, Bologna vedrà razionalizzare il proprio assetto urbanistico in seguito all’arrivo delle truppe napoleoniche, con la creazione di un cimitero fuori dalle mura presso il convento dei certosini, il riordino dell’edilizia universitaria e delle istituzioni culturali in generale, l’apertura di teatri, della Scuola di Agraria e dell’Orto Botanico. 
Tra le trasformazioni più importanti vi fu infatti quella del convento dei monaci certosini destinato a diventare il cimitero di Bologna nel 1801 (il cimitero monumentale della Certosa di Bologna). Si conferisce un nuovo assetto e una nuova sede alle istituzioni culturali in quello che diventerà il quartiere universitario: lo Studio si trasferisce dall'Archiginnasio a Palazzo Poggi, l'Accademia di Belle Arti è ospitata nell'ex convento di Sant'Ignazio insieme con la Pinacoteca Nazionale, mentre il Conservatorio va ad occupare l'ex convento di San Giacomo. Vennero, inoltre, fondati il teatro del Corso e il teatro Contavalli (oggi entrambi scomparsi, il primo a causa degli eventi bellici, il secondo per incuria), l'Arena del Sole (costruito sull'area del convento delle monache domenicane di S. Maria Maddalena), e fu terminato il portico che porta al santuario della Madonna di San Luca. Nello stesso periodo l'architetto Giovan Battista Martinetti diede alla collina di macerie vicino a porta Galliera l'attuale sistemazione del Giardino della Montagnola.