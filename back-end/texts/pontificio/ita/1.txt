Nel 1844, quando Dickens visitò Bologna, l’Italia era divisa negli Stati regionali: lo Stato Pontificio era quello che governava su Bologna.

Lo Stato Pontificio iniziò a conformarsi fin da epoca bizantina (intorno al VII secolo), quando, con la costituzione del ducato romano, la figura del Papa venne prima ad affiancarsi, poi a sostituirsi, a quella del dux di nomina imperiale nella guida di tale entità territoriale. La Donazione di Sutri, la Promissio carisiaca e la Constitutio romana furono altrettante pietre miliari nella genesi dello Stato Pontificio che, da semplice proprietà privata di carattere fondiario della Chiesa, si trasformò in uno degli organismi politici più influenti e prestigiosi d'Europa. La proiezione internazionale di tale Stato in epoca medievale e nei primi due secoli dell'età moderna andò ben oltre gli angusti limiti territoriali che il destino gli aveva assegnato. Il Regno d'Inghilterra, il Regno del Portogallo, la Corona d'Aragona, il Regno di Napoli e il Regno d'Ungheria furono suoi vassalli e re e imperatori dovettero prostrarsi talvolta al cospetto del suo sovrano, il Papa. Dopo oltre mille anni di esistenza, lo Stato Pontificio si dissolse nel 1870, a seguito dell'annessione dei suoi ultimi lembi di territorio, Roma e il Lazio, al nascente Regno d'Italia. 
