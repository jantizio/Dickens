Il dominio dello Stato pontificio durò ininterrottamente per quasi tre secoli, dalla cacciata dei Bentivoglio del 1506 all'onda Napoleonica che sconvolse l'Europa e che nel 1796 occupò Bologna. 
In seguito alla Rivoluzione francese, scoppiata a Parigi nel 1789, gli studenti Luigi Zamboni e Giovanni Battista De Rolandis, ispirati dalle notizie provenienti da oltralpe sull'abbattimento dell'anciènt régime e da ideali liberali patriottici, nel 1794 tentarono di organizzare un'insurrezione contro lo Stato Pontificio. Con il probabile aiuto di una spia francese, Antoine Christophe Saliceti, si procurarono alcuni fucili, fecero confezionare distintivi colorati (coccarde, rosette e tracolle) e prepararono cinquanta manifesti da distribuire ai cittadini bolognesi. Traditi da una spiata, furono costretti ad anticipare il giorno della rivolta alla notte fra il 13 e il 14 novembre, limitandosi a distribuire manifesti e coccarde. Complice un violento temporale, la sollevazione fallì e i due furono costretti alla fuga verso la Toscana. Arrestati e torturati dall'Inquisizione, Zamboni venne trovato morto nella sua cella il 18 agosto 1795, mentre De Rolandis venne giustiziato pubblicamente il 23 aprile 1796.