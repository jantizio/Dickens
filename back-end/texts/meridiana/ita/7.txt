La Meridiana di San Petronio
Una prima Meridiana venne dunque costruita in San Petronio da Ignazio Danti, domenicano perugino docente di matematica all’università di Bologna e astronomo. Tale linea attraversava la navata centrale e prendeva luce da un foro praticato nel punto estremo del muro che chiudeva la navata sinistra. Lo strumento di Danti venne distrutto nel 1653 durante i lavori di allungamento della chiesa, rendendo la Meridiana inservibile. Gian Domenico Cassini, grande astronomo italiano, colse tale occasione per proporre la costruzione di un nuovo e maggiore strumento solare.
Nel 1650, Gian Domenico Cassini fu chiamato a occupare la cattedra di Astronomia nell’Università di Bologna. Aveva allora 25 anni. Era uno dei momenti più fecondi per l’astronomia italiana. 
“In vista di un radicale rinnovamento della scienza astronomica, si rende evidente la necessità di realizzare nuovi e moderni strumenti capaci di fornire dati di precisione maggiore. Una possibilità in tal senso giunge allora in maniera insperata: la Meridiana realizzata in S. Petronio da Ignazio Danti nel 1575, nel 1653 si rende del tutto inservibile a causa dell’ampliamento della chiesa verso Sud, con il conseguente abbattimento del muro che ospita il foro. Proposto al Senato bolognese un nuovo e maggiore strumento solare, con l’appoggio dell’amico marchese-senatore Malvasia, (Gian Domenico Cassini) ottiene l’incarico di realizzare una meridiana di eccezionali dimensioni: foro posto all’altezza di metri 27,010 con uno sviluppo lineare di metri 67.”<sup><a href="#7">7</a></sup>
Nel 1655 ebbe così inizio in S. Petronio una nuova meridiana più grande e più esatta di quella costruita da Ignazio Danti, che rimane ancora oggi la linea meridiana più lunga al mondo.
