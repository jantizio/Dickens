La Meridiana della Basilica di San Petronio
Come spiega Giovanni Paltrinieri, noto esperto di orologi solari e meridiane, “Le Meridiane nella definizione più comune, sono dei quadranti dipinti sul muro esterno di una casa, in grado di indicare l’ora per mezzo dell’ombra di un’Asta (o Gnomone). A voler essere pignoli, quelli sono Orologi Solari, in quanto svolgono il loro compito per una notevole parte del giorno.
Le vere ‘Meridiane’, sono invece strumenti solari in grado di indicare esclusivamente il Mezzodì Vero Locale, ovvero l’istante in cui il Sole attraversa il Meridiano di un dato luogo. Solitamente di notevole dimensione, le Meridiane si avvalgono di un foro di modeste dimensioni praticato al soffitto, o nella parete di un edificio, a cui corrisponde al suolo il tracciato di una Linea con andamento Nord-Sud.
