Per le eccezionali qualità di poter verificare le dimensioni del diametro apparente del Sole, il Cassini chiamò lo strumento “Eliometro”.
Con esso si poteva determinare ogni giorno l’altezza del Sole nell’istante del Mezzodì.
Con la Meridiana, si ottiene soltanto l’istante in cui il Sole è “in Meridie”, cioè attraversa il Meridiano Lungo, ovvero il momento del Mezzogiorno Vero Locale. E’ come un Orologio Solare orizzontale, dove lo Gnomone è un foro molto elevato, da cui i raggi solari generano un cono luminoso che proiettandosi al suolo funge da “Camera Oscura”.
 
Quando la luce del Sole entra dall’apertura, si riesce a vedere la sua immagine proiettata sul pavimento; col passare dei minuti, si avvicina sempre più alla Linea Meridiana. Quando è centrata, alle ore 12, coincide con la massima altezza del Sole sopra l’orizzonte. La Meridiana ha due funzioni: indicare sempre il Mezzogiorno e inoltre ha una funzione goniometrica, i raggi solari assumono ogni giorno una diversa angolazione a Mezzodì. Tramite un calcolo trigonometrico si può determinare il centro proiettivo dell’immagine solare per un dato giorno. Inversamente, da un punto definito sulla Linea è possibile determinare la rispettiva data.
 
“In due anni la nuova meridiana fu compiuta. Dalle volte di S. Petronio scende il raggio di sole che, da secoli, segna il mezzogiorno a Bologna.”<sup><a href="#8">8</a></sup>
I risultati ottenuti con la Meridiana posero il Cassini tra i più autorevoli astronomi del suo secolo, tanto che, nel 1669, “venne chiamato a Parigi da Luigi XIV presso il nuovo Observatoire Royal. Cassini rimase sempre in contatto con l’ambiente bolognese.”<sup><a href="#9">9</a></sup>
Nel 1695 tornò a Bologna con il figlio Jacques, verificò le condizioni della meridiana, la restaurò e vi eseguì altre importanti osservazioni. Cassini “morì a Parigi nel 1712, a ottantasette anni. Fu sepolto nella chiesa di Saint Jacques du Haut-pas, con una semplicissima lapide < J.D. Cassini - Astronome >. L’attualità di alcune sue ricerche è mostrata dall’utilizzo che ancora oggi ne viene fatto, per cui si può affermare che pochi scienziati hanno avuto l’onore di rimanere citati nella letteratura scientifica, a distanza di oltre 300 anni e non solo per la loro importanza storica, come è accaduto a Gian Domenico Cassini.”<sup><a href="#10">10</a></sup>
