La Basilica di San Petronio
La Basilica di San Petronio, dedicata al patrono cittadino (ottavo vescovo di Bologna dal 431 al 450), è la più grande e importante chiesa di Bologna (m 132 di lunghezza, 66 di larghezza totale, 47 di altezza). Fu l'ultima grande opera tardo gotica d'Italia, iniziata poco dopo il Duomo di Milano, nel 1390, sotto la direzione di Antonio di Vincenzo. La costruzione risale al 7 giugno 1390 con la posa della prima pietra in una solenne processione. Nel 1388, il Consiglio dei Seicento del Comune di Bologna, decise di iniziare la costruzione di un tempio dedicato al vescovo Petronio, diventato poi patrono della città. Essa doveva essere la chiesa più grande del mondo. Nel 1514 Arduino degli Arriguzzi propose un nuovo modello a croce latina che avrebbe superato in grandezza la chiesa di San Pietro a Roma. Secondo la leggenda, Pio IV bloccò la realizzazione della basilica, sollecitando i lavori per la costruzione dell'Archiginnasio. Anche la facciata rimase incompiuta. Nel 1656 fu costruita l'abside attuale, a chiusura delle navate, senza più ovviamente proseguire i lavori dei transetti, che sono ancora attualmente ben visibilmente solo abbozzati, e incompiuti. Nel 1658 viene pagata la fattura del vetraio per i finestroni del coro e nel 1659 quella per la scalinata dell'altare maggiore. Nel 1662 viene innalzato il ciborio sopra l'altare maggiore e terminato nel 1663. I lavori di edificazione si concludono a questa data.
