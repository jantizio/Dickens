Zanotti considerò di rinnovare completamente lo strumento, ma di mantenere comunque inalterate le dimensioni fondamentali stabilite dal Cassini. Utilizzando gli stessi strumenti creati da Cassini, si provvide a sistemare in perfetta quota il Foro Gnomonico, portandolo anche sulla verticale di inizio della Linea. La linea termina quasi contro la facciata interna della chiesa, con l’incisione della proiezione solare del Solstizio Invernale del 1655 tracciata da Cassini. La Meridiana venne inaugurata il 4 ottobre del 1776 a cui seguì un libro che ne illustrava le caratteristiche. Da quella data lo strumento non ha subito alcuna trasformazione.
“Lo Zanotti compì una nuova revisione nel 1778, e una il 7 gennaio 1780, particolarmente necessaria questa in seguito agli spostamenti avvenuti per varie scosse di terremoto, specialmente per quella che ebbe luogo alle ore 13 del 10 giugno 1779. [...] 
Una verifica fu eseguita nel 1904, questa con maggiore rigore scientifico, compiuta da Federico Guarducci, e una seconda nell’aprile del 1925. Con triangolazioni si è osservato se erano rimasti immutati gli elementi essenziali, cioè l’altezza del centro del gnomone, la sua proiezione sul pavimento della chiesa e l’orientamento della linea meridiana.”<sup><a href="#12">12</a></sup>
La verifica del 1904 avvenne in seguito alla sua nomina di Membro Onorario dell’Accademia delle Scienze. Dovendo per tale occasione redigere una Memoria da presentare all’Accademia, il Prof. Guarducci scelse come oggetto di studio lo stato di conservazione della meridiana in S. Petronio. Per la sua ricerca fece uso delle tecniche proprie della Geodesia, effettuando opportune triangolazioni col teodolite. La Memoria venne letta nella sessione del 28 Maggio 1905 e si intitolava: “La Meridiana del Tempio di S. Petronio di Bologna riveduta nel 1904”. Nella sua relazione il Prof. Guarducci riportò che:
L’Altezza Gnomonica risultava essere di metri 27,0699 e quindi corrispondeva ancora a quella originale;
Il centro del foro non aveva subìto sensibili spostamenti rispetto al Punto Verticale;
La linea meridiana era lievemente deviante di 1’ 36,6” verso Est, con un conseguente ritardo nell’indicazione del mezzodì di 2,5 secondi al solstizio estivo e di 6,5 secondi a quello invernale;
Gli abbassamenti più rilevanti della linea meridiana, assumendo come quota base il Punto Verticale,  si riscontravano sulla piastra equinoziale (-8 millimetri) e su quella del solstizio invernale (-7 millimetri).
Queste e molte altre misure portarono alla conclusione che lo stato generale della meridiana si era mantenuto pressoché inalterato dal suo completo rifacimento effettuato nel lontano 1776 da Eustachio Zanotti, resosi necessario a causa del suo degrado a distanza di ottant’anni dal restauro effettuato dallo stesso Cassini, coadiuvato da Domenico Guglielmini.<sup><a href="#13">13</a></sup>
Le più recenti verifiche strutturali su questo formidabile e accuratissimo strumento scientifico del XVII secolo, col quale Cassini restaurò dalle  fondamenta l’Astronomia dell’epoca, sono state effettuate nel 2005, in occasione delle celebrazioni dei 350 anni dalla sua costruzione. 
“L’anno 2005 è stato definito come “Anno Cassiniano”, cioè dedicato a Giovanni Domenico Cassini. Le celebrazioni per onorare la sua memoria hanno ricordato i 350 anni dalla costruzione della sua Meridiana di San Petronio, i 30 anni dalla realizzazione dell’Osservatorio di Loiano che porta il suo nome, e la missione della sonda Cassini in orbita intorno a Saturno, così chiamata per il grande ruolo che l’astronomo ebbe nello studio della divisione degli anelli di quel pianeta.”<sup><a href="#14">14</a></sup>
Il dato più rilevante emerso durante la verifica strutturale sulla meridiana del 2005 è un notevole cedimento dell’intero impianto in direzione Nord dovuto alla subsidenza: prendendo come quota di riferimento il “Punto Verticale”, si è trovato che la piastra del Solstizio Invernale è più bassa di quasi 42 mm, contro i 7 riscontrati da Guarducci.<sup><a href="#15">15</a></sup>
