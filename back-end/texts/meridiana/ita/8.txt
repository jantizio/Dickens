Cassini, anziché porre il foro nella parete di fondo come aveva fatto Danti, decise di eseguirlo alla sommità di una delle volte della navata sinistra. La linea avrebbe occupato molta parte di tale navata, concludendo il suo ultimo tratto in quella centrale. Per far questo, si doveva scegliere un punto in cui le colonne della chiesa non impedissero lo sviluppo al suolo della Linea, la quale doveva avere un obbligato percorso Nord-Sud.
Le colonne infatti avevano portato Danti a un errore di tracciatura, impedendogli di ottenere risultati precisi. Essa sarebbe passata sfiorando la prima e la seconda colonna mantenendosi interamente orizzontale da un Solstizio all’altro; la sua larghezza sarebbe stata, considerando la latitudine locale, circa due volte e mezzo l’Altezza Gnomonica.
Definita l’esatta posizione del foro sulla volta, in quel punto si cementò un blocco di marmo avente al centro un'abbondante apertura, e su quel piano orizzontale si fissò una sottile piastra d’ottone nel cui centro era praticato il vero foro. Il suo diametro corrispondeva alla millesima parte dell’Altezza Gnomonica e fu inoltre praticata una parziale apertura.
