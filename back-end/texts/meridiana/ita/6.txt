Qualche cenno storico
Nel numero della “Strenna Storica Bolognese” Anno Decimo, leggiamo:
“Secondo Erodoto, i Greci appresero dai Babilonesi il gnomone e l’orologio solare con 12 divisioni del giorno. [...] La gnomonica poi ebbe grande sviluppo per opera dei filosofi greci, su basi scientifiche, migliorando i metodi prima adoperati, con norme per costruire orologi solari raffinati, su piani orizzontali e su piani variamente inclinati rispetto a quello orizzontale o a quello del meridiano. [...] Se il piano è parallelo all’equatore, si ha l’orologio solare equatoriale, se è verticale o orizzontale, si ha l’orologio solare verticale o orizzontale rispettivamente. Orologi solari sopra superfici piane, o variamente curve, si hanno a Pompei e a Roma, specialmente dal Palatino. [...] I romani prima dividevano la giornata in quattro parti, e ne dava l’annunzio il lettore del Foro. [...] Nel 56 A.C. il patrigno di Augusto, Q. Marcio Filippo, fece costruire il primo orologio solare adatto alla latitudine di Roma. Sotto Augusto, nel Campo Marzio, serviva da gnomone un obelisco alto m. 37, eretto in Egitto nel VII secolo A.C.; ora si trova nella piazza di Montecitorio. 
Vitruvio studiò tutti i diversi quadranti usati dagli antichi, mentre Tolomeo sviluppò i problemi geometrici connessi col calcolo della gnomonica. 
Molte erano le meridiane portatili, e se ne trovano nei principali musei. [...] 
Molte meridiane anteriori al Mille si trovano disegnate o costruite sui muri di antiche chiese inglesi. Sono in genere assai semplici, divise spesso in quattro zone soltanto, in base all’antico computo anglosassone delle parti del giorno. [...]
Sui dati dei Greci sono le meridiane arabe, i cui artefici portarono modificazioni, tracciandole sopra superfici cilindriche e coniche, e vi introdussero le ore equinoziali. 
Nell’era nostra, una delle più antiche meridiane era nel battistero di Firenze, era forse di Strozzo Strozzi del principio del secolo XI. 
Nel 1467, Paolo Dal Pozzo Toscanelli praticò un foro nella cupola di S. Maria del Fiore a 86 m. dal suolo, gnomone rettificato nel 1756 da L. Ximenes. 
Il P. Ignazio Danti, dell’ordine del Predicatori, nel 1575 costruì in S. Maria Novella una meridiana, onde dimostrare gli errori del calendario giuliano e la necessità della riforma, cosa che avvenne sette anni dopo.”<sup><a href="#6>6</a></sup>
Tale riforma sarà infatti possibile nel 1582 con Papa Gregorio XIII e il calendario riformato, che prese dal Papa il nome di “gregoriano”, è ancora oggi adottato sostanzialmente in tutto il mondo.
