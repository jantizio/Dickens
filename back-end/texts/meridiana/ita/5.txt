Quotidianamente il Sole entrando da quel foro proietta la sua immagine al suolo, la quale nel corso dei minuti si avvicina sempre più alla Linea: quando essa lo interseca, è il Mezzodì Vero Locale, il momento in cui l’astro è a metà strada tra l’alba e il tramonto di quel luogo.
Di Meridiane in Italia ne esistono in gran numero, e di ogni dimensione. La maggiore però, è quella tracciata all’interno della Basilica di San Petronio a Bologna, avente un foro posto a 27 metri dal suolo, e con una Linea lunga 67 metri: la più grande del mondo, realizzata nel 1655 dall’Astronomo Giovanni Domenico Cassini.
Le Meridiane, e in particolare quella petroniana, hanno contribuito notevolmente allo sviluppo dell’Astronomia nel Sei-Settecento”.<sup><a href="#4">4</a></sup>

“Chi entra nella solenne e austera basilica di San Petronio a Bologna non può non far caso a una lunga striscia di marmo, bianco e rosso di Verona, che parte dall’ottava cappella di sinistra e, obliquamente, passa dalla navata minore a quella maggiore fra il 1° e il 2° pilastro, e giunge fino al muro della facciata. Un’asta di ottone con una sottile riga in mezzo è incastrata nei marmi. Numeri e segni zodiacali sono scolpiti nella striscia e in alcuni riquadri che la interrompono. Al profano può sembrare un complesso cabalistico, invece è la meridiana di S. Petronio, meridiana sopra ogni altra celebrata, e che forma uno dei più interessanti ornamenti di Bologna.”<sup><a href="#5">5</a></sup>
