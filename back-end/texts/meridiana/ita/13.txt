26 maggio 2021: osservazioni degli studenti in San Petronio
Nella giornata del 26 maggio 2021, un gruppo di ragazzi si è recato con il Professor di Fisica Gaetano Passarelli dell’IIS Belluzzi-Fioravanti nella basilica di San Petronio, dove hanno avuto l’opportunità di restare oltre l’orario di chiusura al pubblico.
Per questo, si ringrazia Monsignor Leonardi e il custode della Basilica per la loro disponibilità.
I ragazzi hanno potuto in tal modo documentare il transito del disco solare sulla linea meridiana.
Come noto, il disco solare entra dal foro praticato sul soffitto della prima navata di sinistra, transitando sul pavimento della chiesa da ovest verso est (conformemente al movimento apparente da est verso ovest, compiuto dal Sole nel cielo, che in chiesa appare ribaltato trovandoci, di fatto, all’interno di una camera oscura).
Nell’istante in cui il disco solare viene tagliato a metà dalla linea meridiana, a Bologna è mezzogiorno. Mezzogiorno locale, quindi, inteso come la metà del giorno.
A questo proposito, va ricordato che in Italia, fino a tutto il seicento, era in vigore l’ora italica.
L’ora italica era la ventiquattresima parte della durata di un giorno. A quel tempo però, una delle esigenze prioritarie della popolazione era quella di conoscere quante ore di luce solare restavano ancora disponibili.
L’inizio del nuovo giorno, pertanto, si faceva coincidere con la fine del giorno precedente, ossia in corrispondenza del tramonto del Sole: una volta tramontato il Sole, il giorno “utile”, quello con le ore di luce, era terminato, e iniziava un nuovo giorno.
Sulla meridiana di San Petronio, lungo il lato ovest, è riportata una numerazione (in parte con numeri romani) che indica l’ora italica, in corrispondenza del mezzogiorno locale.
Quando il disco solare indica il mezzogiorno solare, l’indicazione della corrispondente ora italica segnala quante ore e minuti sono trascorsi dall’inizio del giorno, ossia dall’ultimo tramonto.
In questo modo è anche facile calcolare quante ulteriori ore di luce solare restano a disposizione, che è in definitiva l’informazione più importante, per chi deve lavorare (all’epoca, soprattutto nei campi).
Il 26 maggio, ad esempio, giorno in cui sono state fatte le riprese fotografiche, come si può vedere nell’immagine, il disco solare ha attraversato la meridiana, segnalando il mezzogiorno locale, alle ore italiche 16 (XVI, sulla meridiana) e 1 minuto, circa. Questo significa che, dall’inizio del giorno, erano trascorse 16 ore e un minuto. Questa informazione segnala però anche un’altra cosa, più importante, ossia che, da quell’istante, restano ancora circa otto ore di luce solare (le 24 ore di durata di un giorno, meno le 16 ore già trascorse), prima che il sole tramonti di nuovo, dando inizio ad un nuovo giorno.
