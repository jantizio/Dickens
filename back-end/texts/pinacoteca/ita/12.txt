Nel 1598, già pittore indipendente, dipinse la Incoronazione della Vergine e quattro santi, oggi nella Pinacoteca di Bologna, per la chiesa di San Bernardo, e vinse la gara, in concorrenza con Ludovico Carracci, per l’esecuzione dell’affresco realizzato per celebrare, nel 1598, la solenne entrata in Bologna di papa Clemente VIII Aldobrandini. Questo affresco rappresentò la rottura con il suo vecchio maestro e con altri allievi dei Carracci e decretò in maniera decisiva l’inizio di una fortunata carriera che lo condusse nel 1601 a Roma dove visse, anche se con frequenti interruzioni, fino al 1614.
Accolto nella cerchia pontificia romana, ottenne importanti committenze. Tra i vari importanti incarichi, a testimonianza della sua fama, nel 1608 papa Paolo V gli affidò la decorazione di due sale dei Palazzi Vaticani, la Sala delle Nozze Aldobrandine e la Sala delle Dame.
Dopo un breve soggiorno a Napoli, ancora a Roma ai primi del 1614, tornò definitivamente a Bologna nell'ottobre 1614. La Strage degli innocenti e il Sansone vittorioso, opere che certamente ebbe modo di ammirare Dickens alla Pinacoteca Nazionale di Bologna, furono probabilmente iniziate a Roma e terminate a Bologna (venti scudi gli erano infatti anticipati a Roma per la commissione della Strage). 
“L’incontro diretto con la scultura antica, con Raffaello, e con il linguaggio classico messo in pratica a Roma da Annibale Carracci spinsero sempre di più Guido ad adottare una rappresentazione idealizzante della realtà. Questa costante tensione verso il ‘bello ideale’ accompagnò l’artista per tutta le diverse fasi della sua carriera, che si concluse con misteriose opere dalla materia diafana e quasi senza peso.”<sup><a href="#5">5</a></sup>