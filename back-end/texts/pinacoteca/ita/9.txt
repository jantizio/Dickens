Quando Annibale e Agostino si allontanarono da Bologna (1594-95), Ludovico continuò a mandare avanti la bottega e l'Accademia degli Incamminati. Ludovico visse sempre a Bologna, fatta eccezione per una breve visita a Roma nel 1602. Dopo la partenza dei cugini, non ebbe più rivali importanti fra i pittori della città, sicché la sua opera influì in maniera determinante sulla pittura dell'inizio del sec. XVII a Bologna e, più generalmente, in Emilia. Tuttavia, attorno al 1610, il suo influsso diretto a Bologna prese a diminuire. La sua bottega cominciò a essere meno frequentata dal momento che si affermarono nella città artisti più giovani, quali Guido Reni. Ciononostante, l'opera di Ludovico continuò a essere molto richiesta fino alla sua morte avvenuta a Bologna il 13 nov. 1619: fu sepolto nella chiesa, ora distrutta, di S. Maria Maddalena di Galliera.
