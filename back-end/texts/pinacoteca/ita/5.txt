Procedendo dal capolavoro dell’‘Estasi di santa Cecilia’ dipinto per Bologna da Raffaello, il percorso giunge - dopo le opere di Parmigianino (la cosiddetta ‘Pala di S. Margherita’) e del Passerotti - alla riforma di fine Cinquecento, testimoniata dalla folta produzione dei Carracci, all’interno della quale vanno almeno citate la ‘Comunione di san Girolamo’ di Agostino la ‘Pala di san Ludovico’ di Annibale, l'‘Annunciazione’ e la ‘Madonna Bargellini’ di Ludovico.
Seguono poi i capisaldi del Seicento emiliano con opere di Guido Reni, fra i cui capolavori vanno segnalati la ‘Strage degli innocenti’ e la cosiddetta ‘Pala del voto’; con le tre straordinarie pale di Domenichino raffiguranti ‘Il martirio di sant’Agnese’, la ‘Madonna del Rosario’ e il ‘San Pietro martire’; il ‘Battesimo di Cristo’ di Francesco Albani; il ‘Compianto su Cristo’ di Alessandro Tiarini, ‘Sebastiano curato da Irene’ e ‘Vestizione di san Guglielmo’, di Guercino.
L'itinerario si conclude col Settecento multiforme - volta a volta aristocratico e popolare - di Giuseppe Maria Crespi (ne ricordiamo la ‘Fattoria’ e l’‘Autoritratto’); di Donato Creti (le due ‘Tombe allegoriche’) e dei fratelli Gaetano e Ubaldo Gandolfi.”<sup><a href="#2">2</a></sup>