  Ħ/reni">Guido Reni (Bologna, 1575-1642)Ħ 
Il grande salone 24 della Pinacoteca Nazionale di Bologna ospita oggi le opere più importanti realizzate a Bologna da Guido Reni, massimo esponente dell’ideale classico seicentesco, in un percorso che tocca tutte le fasi del percorso artistico reniano.
Nato a Bologna, nell'attuale Palazzo Ariosti di via San Felice 3, da Daniele, musicista e maestro della Cappella di San Petronio, e Ginevra Pozzi, fu affidato, ancora bambino, agli insegnamenti del pittore fiammingo Denys Calvaert, del quale fu discepolo per dieci anni raggiungendo presto un ruolo di rilievo all’interno della bottega.
Nel 1594 Guido lasciò Calvaert per  entrare a far parte dell’Accademia degli Incamminati, scuola di pittura fondata dai Carracci nel 1582 col nome di Accademia dei Desiderosi (il nome fu cambiato nel 1590). Qui approfondì la pittura ad olio e l'incisione a bulino. Il suo straordinario talento lo rese dapprima apprezzato assistente di Ludovico Carracci, e in seguito suo rivale. Il Malvasia riferisce l'aneddoto del suggerimento dato da Annibale a Ludovico Carracci, di non gl'insegnar tanto a costui, che un giorno ne saprà più di tutti noi. Non vedi tu come non mai contento, egli cerca cose nuove? Raccordati, Lodovico, che costui un giorno ti vuol far sospirare.
