“Ma perché Sansone? Reni aveva già affrescato nel 1608 le vittorie di Sansone sul soffitto dell’anticamera agli appartamenti di Scipione Borghese nei palazzi Vaticani (la cosiddetta ‘sala delle nozze Aldobrandini’) [...] Sui camini in genere trovavano posto storie e allegorie legate al fuoco o alla esibizione di forza come nelle Fatiche di Ercole dei camini carracceschi di Palazzo Sampieri. Sorta di Ercole biblico, nel libro sacro (Giudici, 15) si narra che Sansone, legato e consegnato ai Filistei, fu investito dello spirito del Signore, che gli diede la forza di liberarsi dalle corde e con una mascella d’asino fare strage di mille nemici. L’eroe chiamò il luogo della sua vittoria ‘Monte della Mandibola’; poi ebbe una grande sete e invocò il Signore che fece sgorgare acqua da una fenditura della roccia. Nella Vulgata del testo biblico il nome del luogo è confuso con la mascella stessa e l’erronea traduzione è alla base dell’iconografia dove l’acqua sgorga non dal ‘Monte della Mandibola’, ma dall’osso stesso (Kurz 1937). 
Perché fosse rappresentato l’eroe è quesito cui forse si risponde, in prima istanza, dando un’occhiata alla storia degli Zambeccari, famiglia di tradizioni militari. IL padre e il fratello di Luigi erano stati condottieri e uomini d’armi impegnati contro eretici e turchi (Fonti 2000, p. 25 nota 27) e su un vero e proprio campo di battaglia svetta il vincitore dei Filistei premiato dal favore divino, riconfermato dal miracolo dell’acqua (Dückers 1967).”<sup><a href="#3">3</a></sup>
