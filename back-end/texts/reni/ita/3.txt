Malgrado la concitazione del soggetto, il dipinto è articolato secondo un preciso schema compositivo con i due gruppi simmetrici di figure contrapposti ai lati e, isolato, proprio al centro della scena, il pugnale di uno dei carnefici, simbolo dell’intero soggetto.
L’azione sembra bloccata nel momento culminante in un tempo sospeso tra prima e dopo l’evento cruento, come afferma lo scrittore e critico d’arte Cesare Garboli ‘esattamente nel punto in cui niente avviene’. La violenza rimane confinata ai cadaveri lividi dei bambini in primo piano e all’urlo raggelato delle donne.
L’orrore si sublima nella nobiltà di una misura conquistata attraverso lo studio del grande modello di Raffaello e dell’antichità classica, a partire dalla celebre scultura della Niobe dei Musei Vaticani che ispira la figura della donna inginocchiata sulla destra.
Fin dalle prime citazioni nella letteratura artistica il contrasto tra i modi della pittura e il carattere tragico del soggetto, sintetizzato nell’ossimoro dell’orrore unito al diletto, coniato nel 1619 dal poeta Giovan Battista Marino, desta l’ammirazione di critici d’arte e letterati che vedono in questo dipinto la realizzazione dell’ideale classico di armonia ed equilibrio.<sup><a href="#1">1</a></sup>
La grande fama della Strage degli Innocenti sta e resterà ininterrottamente fino a Novecento inoltrato nella sua fortuna visiva. Ne sono state realizzate tante copie e incisioni. Francesco Rosaspina, professore all’Accademia di Bologna, precisa che “divenne uno degli esemplari che dai giovani artisti si copiano più frequentemente” (Rosaspina 1830).
