Il dipinto è giunto nella Pinacoteca Nazionale di Bologna nel 1817, proveniente da Parigi, dove era stato trasportato nel 1796 dalla Chiesa bolognese di San Domenico per cui in origine era stato destinato, essendo stato commissionato per la cappella della famiglia Berò in quella chiesa. 
Il dipinto deve essere stato eseguito tra il 26 aprile 1610, data in cui Guido Reni ricevette un acconto di 20 scudi, e il 1611, in cui ebbe il saldo di 100 scudi.  
“Il dipinto, [...] eseguito probabilmente nel periodo in cui l’artista era a Roma, raffigura l'episodio della strage degli innocenti, narrato nel Vangelo di Matteo.
Tra due quinte architettoniche di alti edifici all’antica, che richiamano il palcoscenico di un teatro, due donne sulla destra cercano rifugio con i loro figli. Un uomo, ritratto di spalle, insegue una donna urlante, e un altro si china tenendo un pugnale in mano verso le madri che, inginocchiate a terra, si affannano a proteggere i bambini o piangono sui corpi di quelli già uccisi.
In alto nel cielo, due angioletti mostrano le palme del martirio.
