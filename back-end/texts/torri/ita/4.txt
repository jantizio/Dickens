Le due torri sono comunemente riconosciute come simbolo di Bologna e sorgono nel cuore della città. Realizzate entrambe nel corso del medioevo, avevano una funzione militare (di segnalazione e di difesa) e rappresentavano con la loro imponenza il prestigio sociale della famiglia responsabile della costruzione.
La Torre degli Asinelli fu costruita tra il 1109 e il 1119 dalla famiglia omonima e passò al Comune già nel secolo successivo. Salendo i 498 gradini della sua scala interna, si giunge alla vetta da cui si può godere, dall’alto dei suoi 97,20 metri, di una spettacolare vista della città. La rocchetta che circonda la base fu costruita nel 1488 per ospitare i soldati di guardia; poi occupata da botteghe di battirame.
La Torre Garisenda, costruita nello stesso periodo, si differenzia per la minore altezza di soli 48 metri. È nota per la sua forte pendenza, dovuta al cedimento del terreno e delle fondamenta, tanto che Dante Alighieri, di passaggio a Bologna varie volte nella sua vita, la inserì nel XXXI Canto dell’Inferno. In origine era alta 60 metri e fu abbassata per timore di futuro crollo a metà del XIV secolo. Il basamento in selenite risale al restauro del 1889.
