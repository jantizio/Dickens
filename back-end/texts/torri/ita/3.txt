
“La città ha un non so che di grave e dotto, ed è immersa in una penombra così piacevole che basterebbero queste due cose a farcela ricordare fra un gran numero di città.”<sup><a href="#5">5</a></sup>
Con la Restaurazione pontificia la città attraversa un periodo di crisi economica e anche l'Università si avvia verso un periodo di decadenza. Lo scrittore riesce comunque a cogliere un’atmosfera «grave e dotta», in omaggio alla tradizione di Bologna come antica sede degli studi, e che è sufficiente a lasciare in lui un ricordo distinto della città. 

Alla menzionata “penombra così piacevole” avranno certamente contribuito i portici di Bologna, i quali, candidati oggi a “patrimonio dell’umanità” UNESCO, creano giochi di luci e ombre, profonde prospettive architettoniche e rendono Bologna unica al mondo.

Le due torri, simbolo della città medioevale, sembrano a Dickens “sgraziate” ma, nel complesso, fanno da sfondo straordinario alla prospettiva di alcune stradine e offrono un paesaggio mozzafiato guardate attraverso le strette vie della città:

“le due torri pendenti di mattoni (ciascuna delle quali è di per sé bastantemente sgraziata, a dire il vero) che sono inclinate per traverso come se si inchinassero rigidamente l’una all’altra, e che terminano in un modo veramente straordinario la prospettiva di alcune delle vie più strette.”<sup><a href="#6">6</a></sup>
