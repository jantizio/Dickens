Ad un certo momento mi parve di esser di nuovo davanti alle antiche chiese di Modena, con le mura scabre, annerite dal tempo; e, mentre ne riconoscevo le curiose colonne poggiate sul dorso di mostri orribili, mi sembrò che quest’ultime si drizzassero solitarie nella piazza silenziosa di Padova, dov’era la vecchia e quieta Università, e dove i gruppi di persone d’aspetto grave, vestite con la toga, stavan raccolti qua e là nello spazio libero vicino ad essa.
Poi mi pareva di passeggiare, nei sobborghi di quella piacevole città, ammirando l’insolita cura con cui eran tenute le abitazioni, i giardini e gli orti; proprio come avevo fatto poche ore avanti. Subito dopo, in luogo di essi, mi apparivano le due torri di Bologna; […]
Insomma, mi trovavo in quello stato di fantasticheria, incoerente ma piacevole, in cui i viaggiatori cadono spesso, e alla quale si abbandonano volentieri indolentemente. Sembrava che ogni scossa della carrozza in cui sonnecchiavo all’oscuro, togliesse qualche ricordanza dal posto che occupava nella mia mente e ne mettesse un’altra in vece sua; ed ero in questo stato quando mi addormentai.”<sup><a href="#8">8</a></sup>
