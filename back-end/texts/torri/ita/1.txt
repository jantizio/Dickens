Prima di ripartire da Bologna, Dickens visita la città e registra alcune brevi e incisive impressioni, che lascerà nel libro Pictures from Italy. Dickens è un viaggiatore curioso e critico che descrive Bologna in maniera giornalistica con gli occhi di uno straniero affascinato dalla bellezza dell’Italia, ma anche con ripudio della situazione stagnante presente in città.

“Di nuovo troviamo, sotto il cielo luminoso, un’antica città d’aspetto triste, con loggiati pesanti e uggiosi, lungo i marciapiedi delle vie più antiche, e con portici più svelti e più allegri nei quartieri costruiti più recentemente.”<sup><a href="#1">1</a></sup>
Una sequenza ombrosa di percorsi porticati si sviluppa lungo il tracciato irregolare delle sue strade disposte a raggiera attorno alle due Torri. Lo scrittore nel complesso rimane affascinato dagli aspetti pittoreschi del paesaggio urbano, originati dal contrasto fra il nobile passato e l'abbandono e lo squallore del presente. È sconcertato da contesti per lui inusuali, dove monumentalità e decadenza si uniscono: “La sequenza ombrosa di percorsi porticati che segue il tracciato irregolare delle strade rafforza l’aspetto pittoresco di Bologna, perché, anche senza possedere vere e proprie rovine, la città è al tempo stesso antica e decadente, e la sua popolazione offre ai viaggiatori spettacoli di miseria e mendicità molto diffusa. Dickens guida il proprio lettore alla conoscenza dell'ambiente urbano come attraverso una wunderkammer, con una visione insieme teatrale e quasi fantastica come nelle proiezioni di una lanterna magica. I portici non piacciono a Dickens, come ad altri viaggiatori inglesi della sua epoca: Stendhal, Shelley, Lady Morgan.”<sup><a href="#2">2</a></sup>
