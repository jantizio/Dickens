La visione delle due torri a possente sfondo di alcune delle vie strette di Bologna colpisce fortemente Dickens, tanto che tornerà in Pictures from Italy alcune pagine più avanti, nel capitolo An Italian Dream, in viaggio verso Venezia, “dove riassume in una visione onirica gli aspetti delle città visitate fino a quel momento, che più lo avevano colpito”<sup><a href="#7">7</a></sup>:
“Avevo viaggiato per diversi giorni, riposando pochissimo durante la notte e mai durante la giornata, allorquando, mentre proseguivo il cammino per una strada solitaria, tutte le cose che avevo vedute in successione rapida e ininterrotta mi riapparvero sotto la forma di visioni confuse, nelle quali un gran numero di cose diversissime mi vagavano nella mente in modo disordinato. A momenti taluna di esse, interrompendo il moto rapidissimo con cui mi passava e ripassava senza tregua davanti agli occhi, rimaneva ferma per un istante, ed io potevo guardarla fisso ed osservarla distintamente. Ma, dopo qualche secondo, si dileguava come la veduta d’una lanterna magica, e, mentre ancora ne vedevo qualche parte bene, qualche altra confusamente e qualche altra non la vedevo più, dietro ad essa e attraverso ad essa, appariva la visione indecisa di qualche altro luogo visitato recentemente, la quale non si era così tosto formata per bene, che alla sua volta si trasformava in qualche altra cosa.
