Dickens ci descrive così la carrozza utilizzata nel viaggio da Genova a Piacenza e i suoi pittoreschi compagni di viaggio:

“Venni via da Genova il sei di novembre, diretto [...] prima di tutto a Piacenza; per la quale città, partii, prendendo posto nella parte posteriore dell’interno d’un veicolo somigliante ad un carrozzone per le bestie feroci. Eran miei compagni di viaggio il bravo corriere ed una signora con un canone, che per tutta la notte ululò tristemente a intervalli. Il tempo era molto umido e molto freddo. Era buio stretto e il viaggio fu assai malinconico. Alle dieci della mattina successiva, cambiammo carrozza ad Alessandria, dove fummo stivati in un altro veicolo (la cassa del quale sarebbe stata piccola per un calessino a due ruote), in compagnia d’un prete molto vecchio, d’un giovane gesuita suo compagno, il quale portava il breviario di ciascuno dei due ed altri libri, e a cui, negli sforzi fatti per salire in carrozza, s’era scoperto un po’ di carne rosea - fra le calze nere e i calzoni corti, neri, che faceva venire in mente Amleto nel gabinetto di Ofelia; senonché si vedeva in tutte e due le gambe -, d’un avvocato di provincia e di un signore col naso rosso e lustro in modo così singolare e straordinario, che io fino allora non ne avevo mai osservato l’eguale. Continuammo così il viaggio fino alle quattro del giorno, le strade mantenendosi sempre molto cattive, e la carrozza procedendo sempre assai lentamente.”<sup><a href='#2'>2</a></sup> 
