Henri Beyle Stendhal è a Bologna per la prima volta tra il 23 e il 25 settembre 1811, proveniente da Milano. Soggiorna all'Albergo Reale (di San Marco). È colpito soprattutto dalla ricchezza dei musei: oltre alla Pinacoteca dell'Accademia, visita alcune importanti gallerie private. Stendhal torna a Bologna nell'ottobre 1814, provenendo da Firenze attraverso la Futa, e si ferma "deux jours francs". Ha modo di conoscere meglio i tesori d'arte e i monumenti e di frequentare la buona società. Riporta una buona impressione della città e delle donne bolognesi, che paragonerà per bellezza ed eleganza alle parigine. Tra le cose che lo colpiscono vi è la ricca offerta di spettacoli e accademie musicali, tanto che definirà Bologna "il quartier generale della musica in Italia", dominato dal genio universale di Rossini. Tra la fine di dicembre 1816 e il 18 gennaio 1817 Stendhal è di nuovo ospite a Bologna e vi tornerà diverse altre volte, nel 1819, 1820, 1831. L'ultima sosta conosciuta è nella seconda quindicina di ottobre del 1835, durante un trasferimento a Ravenna. Bologna rimarrà sempre per lui una città gradevole, benché dominata "dai preti", uno dei centri di civilizzazione italiana, "une ville de gens d'esprit".<sup><a href='#6'>6</a></sup> 
