“A Genova e nei dintorni, le viti sono guidate su pergolati sostenuti da rozzi pilastri quadrati, i quali, di per sé, son tutt’altro che pittoreschi. Ma qui le guidano attorno agli alberi e lungo le siepi, e le vigne son piene di alberi, regolarmente piantati per tale scopo, ciascuno con la propria vite attorcigliata, al tronco e raccolta fra i rami. I pampini sono adesso del più bel color d’oro e del rosso più cupo, e mai vi fu rosa alcuna così squisitamente graziosa e piena di bellezza come sono essi. Per miglia e miglia la strada si svolge in mezzo a questi raggruppamenti e a questi colori magnifici. Come son belli e come son folti i festoni naturali fra albero e albero, le eleganti volute, le corone e le ghirlande d’ogni forma, le reti gettate dalle fate sui grandi alberi per farli prigionieri per ischerzo, e i mucchi e i rialzi formati da tralci di forme graziosissime, caduti sul terreno! E di tanto in tanto si vede una lunghissima fila d’alberi, tutti legati e inghirlandati insieme, come se si fossero afferrati l’uno all’altro e venissero danzando giù per il campo!”<sup><a href="#2">2</a></sup><br/><br/>
Se confrontiamo foto aeree recenti con foto aeree degli anni trenta vediamo che, in quest'ultime, è diffusissima la presenza dei filari arborei vitati lungo la linea di separazione tra un campo e l'altro. Con la scomparsa della piantata, il paesaggio Padano è radicalmente cambiato, perché la meccanizzazione dei lavori agricoli si è fatta spazio all'interno delle centurie stravolgendo un paesaggio millenario, anche perché mancava completamente un'educazione al mantenimento della nostra identità culturale e paesaggistica.
