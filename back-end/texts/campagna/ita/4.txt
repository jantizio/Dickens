Nel secolo XVI il paesaggio della piantata si estendeva ormai come un’ordinata foresta produttiva dal Veneto e dall'Emilia fin verso alla Lombardia e questa circostanza contribuì a conferire alle campagne quell'aspetto ordinato scandito da campi regolari, viottoli, cavedagne, scolina infossati con le rive fiancheggiate appunto dai filari di vite che l’ha contraddistinta fino al secondo dopoguerra, cioè fino a prima dell'avvento della meccanizzazione massiccia. Infatti, nel periodo compreso tra i secoli XVI e XVIII le testimonianze letterarie e documentarie ci mostrano il sistema della piantata in progressiva e costante espansione nelle pianure settentrionali al punto da arrivare a costituire, insieme al campo cerealicolo, il fondamento dell'agricoltura bolognese seicentesca. 
