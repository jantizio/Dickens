Per scoprire da dove trae origine la piantata bisogna risalire al tempo degli Etruschi, che usavano maritare la vite a tutori arborei; i Galli, poi, sopravvenuti agli Etruschi a partire dal IV secolo A. C., recepirono la tipologia di coltivazione costituita dalla vite sostenuta dall'olmo, denominata successivamente dai Romani arbustum gallicum. Gli agronomi latini – Catone, Columella, Plinio e altri – indicano appunto come arbustum gallicum la pratica di coltivare la vite utilizzando quali sostegni o tutori gli alberi.  <br/><br/>

Si consolida così anche in epoca romana quella che per noi bolognesi diverrà poi “la piantata” e che, dopo la lunga parentesi altomedievale, ricomparirà in modo rilevante nella Pianura Emiliana nei secoli XI e XII. La coltivazione della vite a sostegno vivo, i cui filari scandivano in sequenza regolare i singoli campi coltivati a cereali, continua poi col tempo ad avere un sempre maggiore successo, in quanto si dimostrò particolarmente funzionale alla tipologia del podere mezzadrile, divenuta prevalente essendo idonea a fornire, a seguito delle periodiche operazioni di potatura di taglio degli alberi, un prezioso rifornimento di legname utilizzabile per il riscaldamento domestico, per cucinare o per la costruzione di utensili di vario tipo. Gli alberi principalmente utilizzati nelle piantate erano l’Olmo e l’Acero campestre, quest’ultimo chiamato dai contadini Opi. Le foglie dell’Olmo potevano essere  utilizzate come foraggio fresco per il bestiame.
