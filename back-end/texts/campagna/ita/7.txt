A partire dalla seconda metà del secolo scorso, la superficie a piantata ha iniziato progressivamente a contrarsi per diverse ragioni: il declinare della mezzadria, la specializzazione dell’agricoltura, gli elevati costi di gestione, nuove esigenze legate alla meccanizzazione dell’agricoltura. Tutto ciò ha fatto sì che molte piantate siano state abbattute o relegate al ruolo di “coltura relitto”. La scomparsa non significa semplicemente la perdita di un pezzo di memoria storica, ma anche il venir meno di un importante habitat per le specie di uccelli che vi vivevano. Alcune di queste sono riuscite, non senza difficoltà, ad adattarsi a vivere nei frutteti, ma altre sono state pesantemente penalizzate dalla scomparsa di questo importante sito di nidificazione. Molte di queste specie, essendo insettivore, contribuivano al contenimento delle popolazioni di insetti nocivi all’attività agricola.  In alcuni ambienti gli agricoltori hanno introdotto nei propri frutteti dei nidi artificiali favorendo il ritorno degli uccelli insettivori. <br/>
“La motorizzazione, le grandi macchine per la raccolta, la diffusione di combustibili diversi dalla legna, la facilità dei trasporti che permette di utilizzare legni esotici per le costruzioni, hanno annullato le ragioni che tenevano in vita una coltura millenaria che ha saputo genialmente far fronte al bisogno di risorse strategiche (alimenti e legname) per una popolazione in forte crescita senza esaurirne la fonte. Oggi le poche piantate rimaste sono relitti di questa storia secolare in un paesaggio di pianura trasformato in una sorta di steppa a cereali; molte sono mal ridotte, appena accennate; quelle ancora in produzione con gli olmi e i tralci ‘tirati’ a losanghe fra un albero e l’altro rappresentano l’ostinazione romantica di vecchi contadini, ora affittuari o proprietari del podere lavorato per generazioni a mezzo con il padrone, irriducibili alla pura logica della convenienza economica.”<sup><a href="#4">4</a></sup>
