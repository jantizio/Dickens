“I contratti di mezzadria che fanno parte del patrimonio dei documenti cartacei del Museo della Civiltà Contadina di Bentivoglio trattano ampliamente delle piantate e degli alberi del podere, lasciando intendere quale sia stata fino al XX secolo l’importanza di questa struttura agricola. Ogni contratto si apre con la descrizione della qualità del podere “prativo, vidato, arborato”: la piantata fa parte delle dotazioni del podere come la casa, la stalla, il forno. La costituzione delle piantate infatti è opera del proprietario terriero che si fa carico di tutte le spese occorrenti. […] Un’analisi economica fatta dal Comizio Agrario di Bologna nel 1880 stima in 180 lire le spese per costituire una piantata di 35 olmi con relative viti. […] La piantata entra in produzione intorno all’ottavo anno salvo che per la foglia, per questa è consigliabile aspettare il ventesimo e la sua durata media è di circa settant’anni. Il legname ottenuto dall’abbattimento vale circa la metà del capitale impegnato. […] Il documento sembra altresì suggerire come la piantata sia strettamente correlata alla mezzadria; anche in epoca relativamente recente il proprietario che decide di condurre con mezzadri i propri terreni deve dare a costoro la possibilità di avere a disposizione combustibile e legname da costruzione; in cambio, il mezzadro deve fornire la mano d’opera per la cura della piantata. […] Il mezzadro si riforniva direttamente di legna per cuocere il pane e per il riscaldamento; ma anche gli strumenti da lavoro erano fino ai primi anni del XX secolo per gran parte in legno. […] La sfogliatura degli olmi permette di integrare la sempre scarsa quantità di foraggio di quei poderi troppo sbilanciati per antica tradizione verso la produzione di grano e canapa e di mantenere un allevamento numeroso anche nell’inverno. Il raccolto dell’uva fornisce il vino, uva da mangiare fino a Natale, conservata stesa sotto i letti o sopra gli armadi, e un dolcificante, la saba. Le piante da frutto, meli, noci o gelsi posti nelle testate completano la gamma di risorse della piantata.”<sup><a href="#3">3</a></sup>