“Dicono che Bologna era la città preferita da Byron e, senza voler decidere se tal gusto è in tutto ragionevole, affermo che lo si comprende facilmente” (A. Valery)
George Gordon Byron, il più celebre scrittore romantico europeo, viaggiò a lungo per l’Italia, abitando di volta in volta a Roma, Ravenna, Bologna, Pisa, Genova e Venezia.
Il suo primo soggiorno a Bologna è stato nell’aprile 1817. In viaggio da Venezia verso Roma, ha fatto sosta a Ferrara, dove ha visitato la cella di Torquato Tasso, traendone ispirazione per il poemetto The Lament of Tasso, che ha sviluppato subito dopo a Bologna. In questa occasione ha soggiornato brevemente a Bologna, passeggiando sotto i portici e visitando il Museo d'Anatomia presso l'Istituto delle Scienze. 
Considerato una sorta di Napoleone delle lettere, Byron è ben noto e apprezzato nei salotti bolognesi. Durante una visita in città nel gennaio 1817, Stendhal ricorda di aver assistito con grande piacere alla lettura pubblica del suo poema Parisina, dal quale nel 1833 sarà tratta un'opera di Gaetano Donizetti. In una lettera alla sorella, Byron definisce Bologna celebre per i suoi "poeti, cardinali, pittori ... e le salsicce".
Byron è tornato a Bologna nel giugno 1919, dopo aver lasciato Venezia con la sua carrozza bianca "napoleonica", fabbricata a Londra dal celebre costruttore Baxter, con l'intenzione di proseguire verso Ravenna, residenza della sua ultima fiamma, la contessa Teresa Guiccioli. Il "pittoresco veicolo" del poeta, una specie di camper ante-litteram, dotato di letto e vettovaglie e seguito da una vettura per la servitù e per i numerosi animali di compagnia, si è fermato davanti all'albergo del Pellegrino, in via de’ Vetturini, antica denominazione di via Ugo Bassi. Byron ha occupato la camera n. 5 al primo piano, provvista di un caminetto e di un antico specchio, affacciata con una sola finestra su via Calcavinazzi.
