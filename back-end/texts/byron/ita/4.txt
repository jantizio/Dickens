La vita di Lord Byron
George Gordon Noel Byron, più semplicemente noto come Lord Byron, è stato un autorevole poeta nonché politico inglese nato a Londra il 22 Gennaio 1788, reputato da molti uno dei più grandi poeti britannici. Personalità di spicco degli ambienti politici e culturali del Regno Unito nella fase del secondo Romanticismo (fine del secolo XVIII), Lord Byron discendeva per parte paterna da una nobile famiglia normanna, i Burun, che pose le sue radici in Inghilterra già nel secolo XI, e suo padre, il capitano John Byron, lo concepì in seguito alle sue ‘seconde nozze’, avute con la ventunenne Catherine Gordon of Gight.

Claudicante fin dalla nascita a causa di una malformazione del tendine d’Achille, il giovane George fu costretto a trascorrere i suoi primi anni di vita nella residenza materna di Aberdeen in Scozia a causa dei tanti debiti accumulati dal padre, il quale fu poi addirittura obbligato a scappare in Francia, dove pare si uccise quando il figlio aveva appena tre anni.

All’età di dieci anni circa, nel 1798 quindi, il piccolo George Gordon ereditò il titolo nobiliare in seguito alla morte del prozìo, divenendo così il ‘Sesto Barone Byron di Rochdale’ e quindi ‘Lord Byron’, cosa che gli consentì di lasciare finalmente la Scozia, dove in verità non si era mai sentito a proprio agio, per fare ritorno a Londra e iscriversi alla Arrow School, dove si distinse subito per la sua grande sete di cultura, ma anche per comportamenti alquanto ribelli e bellicosi
