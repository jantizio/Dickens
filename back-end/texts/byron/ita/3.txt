Durante questo soggiorno bolognese Byron ha vissuto per lo più ritirato, facendo colazione in albergo alle otto e recandosi poi dalla contessa. Ha visitato la Pinacoteca dell'Accademia, dove ha ammirato i dipinti di Domenichino e Reni, e si è recato alla Certosa, dove ha incontrato un custode che sembrava il becchino di Amleto:
"Possiede una collezione di crani di frati Cappuccini che portano ciascuno il proprio nome".
Infatti, nel volume Biografia di un cimitero italiano. La certosa di Bologna, Gian Marco Vidor precisa: “nel 1819 Lord Byron non incontra un membro della dinastia dei Sibaud, ancora da venire, ma probabilmente il custode Giovanni Battista Brasa, il quale gli ricorda il becchino dell’Amleto. Il custode gli mostrò una serie di crani dei Cappuccini<sup><a href='#1'>1</a></sup>, ciascuno con il proprio nome sulla fronte [...]. Preso un cranio, avrebbe detto al poeta che si trattava di uno dei suoi migliori amici, Desiderio Berò, un frate che dovunque andasse ‘faceva nascere la gioia; e quando qualcuno era triste, la sua vista bastava a rasserenarlo’. Secondo Byron, il Brasa avrebbe piantato lui stesso i cipressi per i quali ‘nutriva la più grande affezione’”.
Partito da Bologna il 18 giugno diretto a Ravenna, Byron è tornato a Bologna dal 10 agosto al 15 settembre 1819 e, durante questo soggiorno, ha incontrato "il fiore della società intellettuale" bolognese.
Byron sarà a Bologna un'ultima volta nell'ottobre 1821, di passaggio per Pisa. Nella "City of Sausages" farà ancora visita al cimitero della Certosa.