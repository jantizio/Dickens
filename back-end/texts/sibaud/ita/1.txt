Marcellino junior nacque nel 1812 a Bologna da Chiara Pasi e da Germano Sibaud, capostipite di una dinastia che sarà protagonista e testimone di quasi un secolo di vita del cimitero monumentale della Certosa. Il padre Germano aveva vinto nel 1828 il concorso indetto dal Comune di Bologna per la figura di custode-dimostratore, in cui si chiedeva come requisito anche la lingua francese, la lingua di cultura dell’epoca. La famiglia Sibaud era di origine francese e da Briançon, sulle Alpi francesi, si era trasferita a Bologna, probabilmente tra la fine del Settecento e i primi anni dell’Ottocento. 
Germano e Marcellino diventeranno i custodi-dimostratori del cimitero bolognese, svolgendo il loro lavoro con grande successo. Marcellino svolse inizialmente la funzione di magazziniere verificatore presso il cimitero; poi, durante gli ultimi due anni di vita del padre, svolse anche la funzione di custode-dimostratore per periodi sempre più lunghi, ma in modo informale. Dopo la morte di Germano, Marcellino continuò questo lavoro, che fu ufficializzato solo nel 1843, data in cui ottenne la “patente conforme dell’ufficio di Custode del cimitero”. Fortunatamente di Marcellino si è conservato un carteggio che intratteneva con il Comune, ora conservato nell’Archivio Storico del Comune di Bologna, per relazionare la propria attività di custode-dimostratore, segnalando i problemi che riscontrava e narrando fatti di quotidianità, a volte banali ma molto utili per una fedele ricostruzione storica della vita all’interno della Certosa.