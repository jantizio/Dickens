Marcellino fu inoltre il proprietario de “Il Piccol Reno”, un settimanale di otto pagine che arrivò a Bologna il 17 ottobre 1844 e che era stampato presso la Tipografia di San Tommaso D'Aquino e con Direzione in Via delle Grade di San Domenico n. 492. Il giornale trattava argomenti come le curiosità storiche locali e non, le poesie, le riflessioni filosofiche, le recensioni di libri e spettacoli e le relative critiche. Naturalmente veniva data una grande attenzione ai temi relativi alla Certosa di Bologna, che compare per la prima volta nel n. 20 e che riapparirà in più numeri. Marcellino ce la descrive come era all’epoca in cui la visitò Dickens. Nel numero 41 Marcellino comunicò la decisione di chiudere il giornale a causa della scarsità dei lettori.
Dalla moglie Maria Castelli ebbe due figli, Giulia e Ognisante. Marcellino morì il 30 dicembre 1891. La sua salma è attualmente nella Sala Colombario alla posizione n. 689-690.
