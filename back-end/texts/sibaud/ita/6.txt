Nell’illustrare la Certosa, luogo rappresentativo della storia e dell’arte della città, egli dovrà attentamente evitare qualunque ‘discorso, ed espressione sfavorevole alle cose che vi sono contenute, od ai loro Autori, limitandosi a comunicare a quelli che lo visiteranno, ciò solo che possa ridondare a vantaggio e decoro dello stabilimento, o serva ad appagare una lodevole curiosità<sup><a href='#3'>3</a></sup>.’ Per le sue mansioni di cicerone egli non potrà pretendere alcun compenso dai visitatori, ma potrà comunque accettare ciò che spontaneamente questi gli offriranno<sup><a href='#4'>4</a></sup>. 
Nella succitata lettera, Germano Sibaud molto orgogliosamente racconta di come, dopo la visita da lui guidata al cimitero, i forestieri ne partano ‘attoniti e meravigliati, confessando di non avere giammai immaginato cosa sì sorprendente, e decantando questo stabilimento come il primo di tal genere in tutta l’Europa’. Ma egli non evita di sottolineare come molti visitatori si lamentino del fatto che molte nobili famiglie bolognesi abbiano monumenti solo in pittura e di come, nelle aree monumentali del cimitero, tra importanti tombe vi siano archi vuoti o occupati da mezza lapide. Tra questi forestieri vi sono principi, prelati, rappresentanti dell’aristocrazia europea, artisti e letterati”.
