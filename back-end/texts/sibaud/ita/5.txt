La mansione di “dimostratore” ci viene descritta dettagliatamente da Gian Marco Vidor nel suo interessante volume Biografia di un cimitero italiano: la Certosa di Bologna:
“Come si è detto tra le sue mansioni vi è quella di dimostratore, per la quale egli ‘sarà obbligato di prestarsi nelle ore stabilite a comodo di quanti vorranno visitare il cimitero, accorrendo con ogni sollecitudine al tocco della campana’<sup><a href='#1'>1</a></sup>, posta all’ingresso settecentesco dell’antico monastero. [...] Ad eccezione delle domeniche e delle tre aperture annuali, le norme vietano a chiunque di circolare all’interno della Certosa senza essere accompagnato dal custode-dimostratore o da chi ne fa le veci, generalmente i figli. Gli orari stabiliti per la dimostrazione erano i seguenti: dalle 9 alle 4 pomeridiane per la stagione invernale, e dalle 8 alle 2 e dalle 4 alle 6 pomeridiane per la stagione estiva<sup><a href='#2'>2</a></sup>. In una lettera datata 16 novembre 1838, Germano Sibaud si lamenta del fatto che ‘i forestieri occorrono in qualunque ora, e fino a notte’ senza rispettare gli orari. 
