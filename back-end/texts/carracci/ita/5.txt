La Trasfigurazione fu commissionata per l’altar maggiore di San Pietro Martire dal prelato bolognese Dionigio Ratta, che fece costruire la chiesa a sue spese tra il 1592 e il 1598. Benché altri artisti bolognesi chiedessero un onorario inferiore a quello dei tre Carracci, Ratta era fermamente deciso a ottenere il dipinto da uno di loro e, dopo iniziali contatti con tutti e tre i Carracci, il lavoro venne eseguito da Ludovico. 
“L’accordo col pittore è datato 10 gennaio 1595, il saldo è del 4 marzo dell’anno dopo: (ASBo, De Bosdari, Archivio Ratta, b. 242, n. 2).”<sup><a href="#2">2</a></sup>
“L’immensa tela è dipinta in uno stile audacemente declamatorio, con figure titaniche e un disegno chiaramente tripartito verticalmente, con grandi campiture interamente dipinte con colori brillanti. Le dimensioni delle figure sul piano sono maggiori di quelle delle figure nei cieli. Gli apostoli sono molto più imponenti e presentano una posa energica e i colori dei loro drappi sono più saturi e aggressivi. [...] La pala mostra che Ludovico è più ‘barocco’ di tutti gli altri riformatori di fine Cinquecento, non eccettuati i cugini. Mentre nei suoi primi lavori gran parte del contenuto e del potere comunicativo venivano trasmessi dalle teste, molto espressive, ora Ludovico spersonalizza le figure e toglie enfasi ai volti. Anche l’ambientazione è astratta.”<sup><a href="#3">3</a></sup>
