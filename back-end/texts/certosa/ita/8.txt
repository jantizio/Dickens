Leggendo sul volto di Dickens il dispiacere per la perdita dei suoi bambini, il piccolo Cicerone “fece un piccolo inchino, in parte per iscusarsi d’aver alluso a un tale argomento, e in parte per onorare il ricordo dei suoi bambini e del suo santo prediletto. Non fu mai fatto inchino più naturale e più spontaneo di quello; ma, subito dopo, si tolse del tutto il cappello e cerimoniosamente mi dette tutte le spiegazioni riguardanti il monumento successivo, e gli occhi e i denti gli brillarono più di prima.”<sup><a href="#8">8</a></sup>
Il Chiostro Terzo o della Cappella è il fulcro del cimitero, riflesso fedele della cultura neoclassica locale dove, alle iniziali tombe dipinte, le prime ad essere eseguite a partire dal 1801, si sostituirono poi opere in stucco e scagliola e, a partire dalla metà dell’Ottocento, in marmo e in bronzo.
Ai primi dell’800 i monumenti erano dipinti. Dopo la caduta di Napoleone cambiano le regole sull'esecuzione dei monumenti. Nel passaggio dai francesi al papato, il Comune incentiva i monumenti in scultura e non più in pittura. La scultura in marmo, materiale di pregio e simbolo di benessere economico, rappresenta una famiglia importante e ricca, la scultura in stucco rappresenta una famiglia meno abbiente.
