Dickens avrà quindi proseguito la sua visita con Marcellino Sibaud che “pareva che avesse l’ufficio di illustrare i monumenti funebri alla gente che si recava a visitare il camposanto: così almeno faceva”<sup><a href="#12">12</a></sup>, che lo avrà probabilmente guidato verso il Cortile della Chiesa, da cui solitamente incominciava la visita vera e propria, e da cui si accede a quelle che erano a quel tempo le Sale museali, di cui oggi non resta quasi più traccia. Dopo la soppressione degli edifici ecclesiastici ad opera dei francesi, le sale museali ospitarono grandi sculture, monumenti funebri e opere d’arte presenti all’interno di chiese e conventi soppressi che erano stati trasportati in Certosa. A partire dal 1832, i monumenti vennero raccolti in ambienti, per l’appunto le sale museali, che contenevano le antichità divise per secolo da ponente verso levante, seguendo il percorso ideale del visitatore. Le sale museali erano pertanto luoghi importanti, perché raccontavano i secoli della storia di Bologna facendo della Certosa il museo Bolognese per eccellenza. Intorno agli anni Ottanta dell’800, inizia un’inversione del processo che aveva portato alla loro formazione: le opere ripercorrono a ritroso il tragitto fatto all’inizio del secolo e molti monumenti ritornano progressivamente nelle loro sedi originarie.
“Per fortuna le foto tardo ottocentesche di Pietro Poppi ci propongono alcuni famosi marmi ancora in Certosa, tra i quali non poteva mancare di essere indicato quello dedicato a Rolandino de’ Romanzi (m. 1284), celebre glossatore medievale della scuola di Diritto dello Studio bolognese. Nel 1894 i resti del sepolcro tornarono nel giardino absidale di San Francesco con l'intervento di Alfonso Rubbiani, che integrò tutte le parti mancanti. Altra tomba interessante che qui si ammirava era quella quattrocentesca dedicata al pontefice Alessandro V, interamente in terracotta policroma.”<sup><a href="#13">13</a></sup>
