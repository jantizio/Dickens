La modalità dei custodi Sibaud di soffermarsi e sottolineare i monumenti di maggior pregio e di distogliere l’attenzione dei visitatori da quelli meno interessanti descritta da Dickens è confermata dalle lettere del custode. Per esempio, in una lettera inviata al Comune di Bologna il 16 novembre 1838, Germano Sibaud, padre di Marcellino, scrive:
“Fin dal principio in cui io fui onorato dall’Eccelso consiglio con l’impiego di custode dimostratore di questo Stabilimento, io conobbi che uno dei miei principali doveri, era quello di tessere la mia dimostrazione in modo che essa ricordasse sempre al maggior lustro, e decoro dello Stabilimento stesso. Ad ottenere un tale intento, trovai necessario il fare dettagliatamente conoscere ai forestieri che accorrono a visitare questo Stabilimento, prima di tutto i grandiosi lavori fatti eseguire dalla munificenza dell’Eccelsa comune [...] cioè la Cappella de’ Suffragi, il grandioso intercolonnio, la sala degl’uomini Illustri, e tanti altri bellissimi nuovi fabbricati [...]. Nel trascorre poi coi forestieri di mano in mano i diversi locali, mi proposi di fare rimarcare i magnifici monumenti, che la pietà de’ Cittadini Bolognesi ha eretti, ed erige continuamente alla memoria dei loro trapassati congiunti, ed in ciò fare, ebbi sempre in vista di richiamare l’altrui attenzione principalmente sopra gli oggetti più curiosi, ed interessanti; pel disegno, buon gusto, esecuzione, e ricchezza, non trascurando all’uopo di fare onorevole menzione degl’Illustri personaggi le di cui ceneri riposano in que’ muti avelli. Procurai d’altra parte di trascorrere di volo, e rendere possibilmente inosservati quegli altri oggetti, che nella quantità de’ medesimi, e nella vastità del locale, potessero essere di poco o niuno interesse, e forse anche suscettibili di qualche critica osservazione. Quindi posso francamente asserire, che qualunque sia la prevenzione colla quale i Forestieri si portano alla visita di questo luogo, la loro aspettazione è di gran lunga sorpassata, e partono attoniti e meravigliati, confessando di non avere giammai immaginato cosa sì sorprendente, e decantando questo Stabilimento come il primo di tal genere in tutta l’Europa. [...] Ciò è quanto ho creduto mio preciso dovere di esporre alla SS. LL. Ill.me sul modo da me tenuto nella dimostrazione, onde fare loro conoscere che lo scopo principale che mi propongo, è quello di [...] contribuire per quanto è mio potere al maggior lustro, e decoro di questo magnifico Stabilimento”.
