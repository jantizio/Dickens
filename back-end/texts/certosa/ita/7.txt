Dalla Sala ellittica si arriva al Chiostro Terzo (o della Cappella), costruito durante i lavori di ampliamento dell’originario nucleo del monastero certosino, accrescimento iniziato alla metà del XV secolo e conclusosi nel 1588.
Il parente dei Sibaud ha mostrato a Dickens il campo del CHIOSTRO TERZO, dove erano sepolti i bambini, da una parte i maschi e da un’altra le femmine. Dickens ne fa riferimento quando racconta che, a fronte della sua domanda su chi fosse sepolto lì, il custode gli mostra il luogo (prato verde) in cui erano sepolti cinque dei suoi bambini.
“Solamente i poveri, signore. E’ un luogo assai ridente e gaio. Com’è verde e fresco! Sembra un prato! Ci sono cinque - e distese tutte le cinque dita della mano destra per indicare più chiaramente il numero, come son soliti fare i contadini italiani, quando esso non oltrepassa il dieci; - ci son cinque dei miei bambini seppelliti lì, signore; proprio in quel punto; un po’ a destra.”<sup><a href="#6">6</a></sup>
“E lo spietato rigoglio della natura ci appare ancor più mortifero delle lastre tombali. Del resto questo padre sui generis a buon diritto si rallegrava per la ridente sepoltura concessa gratuitamente ai suoi morticini al centro del Chiostro III o della Cappella: il Comune bolognese provvedeva così ai defunti poveri, a differenza di quanto avveniva altrove (a Londra, ad esempio) per i cadaveri dei diseredati gettati senza decoro alcuno nelle fosse comuni.”<sup><a href="#7">7</a></sup>
La mortalità infantile era altissima a quell’epoca. L’aspettativa di vita ai tempi di Dickens era 40 anni, per i poveri anche più bassa.
