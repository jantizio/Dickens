Dalle pagine di Pictures from Italy dedicate alla visita alla Certosa, immaginiamo che Dickens abbia scorto il custode dimostratore Marcellino Sibaud in alta uniforme in fondo al portico del Chiostro Terzo:
“Nel cimitero dove eran sepolti i bambini del piccolo cicerone c’era di servizio un funzionario così ben vestito che, quando il piccolo cicerone mi disse sotto voce che avrei potuto ricompensarlo convenientemente di qualche tenue servizio resomi, dandogli due paioli (circa dieci pence, in moneta inglese), guardai con aria incredula il suo cappello a lucerna, i suoi guanti di pelle di camoscio, il vestito d’uniforme, fatto con la massima precisione, e i bottoni rilucenti, e scossi gravemente la testa in atto di rimprovero verso il piccolo cicerone. Giacché, a giudicare dall’esteriore, era per lo meno eguale in isplendore al sostituto dell’Usciere della Verga nera;<sup><a href="#9">9</a></sup> e l’idea che egli potesse portar con sé in tasca, per dirla con Geremia Diddler,<sup><a href="#10">10</a></sup> ‘un’inezia come 10 pence’, mi sembrava addirittura mostruosa. Tuttavia, quando mi azzardai ad offrirgli i due paioli, egli prese la cosa come ben fatta e mi fece una scappellata così bella, che sarebbe stata a buon mercato anche per il doppio di quella somma.”<sup><a href="#11">11</a></sup>
La gratitudine di Marcellino Sibaud nell’accettare con una bella “scappellata” la mancia offertagli da Dickens si spiega con il fatto che il Comune offriva ai custodi dimostratori solo l’appartamento in Certosa, non uno stipendio, per il lavoro svolto.
