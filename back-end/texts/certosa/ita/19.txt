Nel fare la visita, Dickens descrive Marcellino Sibaud lento come una tartaruga che “quando la gente s’indugiava, s’indugiava anche lui, affinché i visitatori potessero soddisfare la propria curiosità, e realmente permetteva loro di tanto in tanto di leggere le iscrizioni funebri. Non era né malvestito, né insolente, né zotico, né ignorante; parlava la propria lingua con grande correttezza, e pareva che si considerasse in certo modo, come una specie di maestro per i visitatori, e che avesse un giusto rispetto per sé e per loro.”14 Tra le critiche nei suoi confronti: “Un uomo come quello non lo vorrebbero come scaccino a Westminster Abbey, più di quel che lascerebbero che la gente (come a Bologna) vedesse i monumenti per niente”15, Dickens riconosce comunque che Marcellino è una persona colta e attenta alla salvaguardia dell’arte.
Tornando indietro lungo il portico del Chiostro Terzo, in uno dei due corridoietti che vanno da quest’ultimo verso il Chiostro V, certamente a Dickens sarà stato decantato il <a href="https://www.storiaememoriadibologna.it/monumento-della-famiglia-pizzardi-1538-opera" target="_blank">monumento Pizzardi</a>, capolavoro in marmo scolpito verso il 1842 da Cincinnato Baruzzi (1796-1878), che fu allievo di Canova, e fu uno degli scultori più grandi dell’epoca e l’unico scultore bolognese ad ottenere incarichi da nobili, papi e re di tutto in mondo. L’opera rappresenta un concetto moderno: allegoria dell’industria con simbologie classiche: mano con al centro un occhio, la cornucopia ai piedi della statua, simbolo dell’abbondanza.
