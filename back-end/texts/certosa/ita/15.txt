Secondo la modalità dei Sibaud di mostrare ai visitatori le opere più notevoli presenti in Certosa, dalla Sala del Colombario Marcellino e il nostro illustre visitatore saranno tornati nel Chiostro Terzo, per soffermarsi su alcuni pregiati monumenti di marmo che erano già presenti all’epoca della visita di Dickens.
Sarà così sicuramente stato mostrato a Dickens il <a href="https://www.storiaememoriadibologna.it/certosa/monumento-della-famiglia-marescotti-137-opera" target="_blank">Monumento della famiglia Marescotti</a> (prima metà del XIX secolo), colossale e raffinata scultura e tra i pochi marmi presenti a quel tempo nel cimitero. Realizzato dallo scultore carrarese Carlo Chelli (1807-1877) nel 1844, quindi concluso proprio nell’anno della visita di Dickens. Carlo Chelli era giunto a Bologna per lavorare nella bottega dello scultore Cincinnato Baruzzi. Il pezzo più prestigioso è in alto e rappresenta una divinità dell’antichità che tiene in mano un remo, allegoria della scienza navigazione.
