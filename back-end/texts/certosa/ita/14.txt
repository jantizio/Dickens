Marcellino non avrà certamente mancato di mostrare a Dickens la grandiosa <a href="https://www.storiaememoriadibologna.it/sala-del-colombario-loggia-del-colombario-1979-luogo" target="_blank">Sala del Colombario</a>, la cui costruzione è incominciata nel 1833, quindi all’epoca di Dickens c’era già e doveva essere costruita circa a metà (si procedeva nella costruzione man mano che si vendevano gli spazi per le tombe). E’ uno dei luoghi più suggestivi della Certosa. Le slanciate colonne dei porticati laterali lasciano intravvedere le lapidi e le iscrizioni, mentre al centro del corridoio e delle esedre si stagliano alcuni dei monumenti più belli del Cimitero. E’ uno degli spazi coperti più grandi di Bologna. La struttura ricorda vagamente templi o terme dell’antica Roma e fa quindi riferimento a una cultura pagana, non cristiana: anche se Bologna è tornata dopo Napoleone sotto il governo dello Stato Pontificio, l’idea del cimitero rimane laica. Notevole la statua posta alla fine della prima parte dell’edificio: il monumento in marmo <a href="https://www.storiaememoriadibologna.it/monumento-malvezzi-angelelli-1182-opera" target="_blank">Malvezzi-Angelelli</a>, terminato nel 1854 ma incominciato nel 1833: probabilmente al tempo della visita di Dickens c’era già il basamento. La parte superiore doveva essere il monumento funerario di Elisa Bonaparte, una delle sorelle di Napoleone: gruppo allegorico con Elisa nelle vesti della “Magnanimità che abbraccia il suo destino” ad opera dello scultore Lorenzo Bartolini (1770 - 1850), molto apprezzato da Elisa Bonaparte, che nel 1807 lo aveva fatto nominare direttore della Scuola di Scultura dell'Accademia di Belle Arti di Carrara. Questo monumento, dedicato solo a Elisa Bonaparte, venne rifiutato dalla famiglia perché era morto nel frattempo anche il marito di Elisa. Nella Cappella di San Giacomo (o Cappella Baciocchi) nella Basilica di San Petronio c’è la tomba di Elisa Bonaparte, del marito Felice Baciocchi e dei loro figli. La statua inizialmente dedicata a Elisa venne comprata dal Marchese Massimiliano Angelelli, che poi fece adattare il gruppo, trasformato in “Pallade e il Genio della Gloria”, da Massimiliano Putti (1809-1890), autore anche del basamento con l’elegante medaglione con l'effige di Angelelli. Nelle altre facce compaiono simboli funerari, stemmi di famiglia ed emblemi della professione del defunto, professore di Lettere presso l'università bolognese.
