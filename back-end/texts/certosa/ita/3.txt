La persona che ha inizialmente accolto Dickens, e di cui Dickens stesso ci parla in Pictures from Italy, ampio resoconto del suo soggiorno in Italia negli anni 1844-1845, “the little Cicerone” con cui ha percorso la prima parte della sua visita era, con grande probabilità, un altro componente della famiglia Sibaud.
“... la domenica mattina successiva mi trovavo, insieme con una folla di contadini, a passeggiare nel bel cimitero di Bologna, fra le tombe di marmo e i maestosi loggiati, accompagnato da un piccolo cicerone di quella città...”<sup><a href="#2">2</a></sup>
Così Dickens ci descrive il suo primo accompagnatore, confermando il suo talento nel dar vita a personaggi stravaganti e pittoreschi:
“era piccolo di statura e allegro di carattere e aveva una faccia in cui pareva che non ci fossero altro che denti e occhi brillanti”.<sup><a href="#3">3</a></sup>
“Come contagiato dai suoi vicini sottoterra, appare il piccolo cicerone, che ha piuttosto l’apparenza e il linguaggio di un becchino.”<sup><a href="#4">4</a></sup>
Quelle che Dickens ci descrive nel suo racconto dell’Italia sono sopra tutto le sensazioni suscitate da luoghi e persone incontrate.
Dickens precisa che il suo accompagnatore si soffermava sui monumenti belli mentre distoglieva l’attenzione dei visitatori da quelli meno belli quando scrive che il piccolo cicerone “avendo molto a cuore la reputazione del luogo, procurava con grande sollecitudine di distogliere la mia attenzione dalle tombe più modeste, non stancandosi mai di lodare quelle belle.”<sup><a href="#5">5</a></sup>
