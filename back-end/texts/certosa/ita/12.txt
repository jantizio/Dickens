Delle sale museali di un tempo il più intatto oggi è il corridoio dove sono murate decine di lapidi provenienti dagli edifici ecclesiastici soppressi, che coprono un ampio arco temporale che va dal XIII al tardo XVIII secolo, tra cui quella del cantante castrato Antonio Bernacchi, maestro del più famoso Carlo Broschi detto il Farinelli.
Da questo corridoio si può accedere al Chiostro del 1500, un ampio cortile dove erano  collocati i grandi monumenti funerari del XVI secolo provenienti dalle chiese soppresse, tra cui San Francesco. La ricchezza di opere che erano qui custodite è confermata anche da alcune lettere di Marcellino Sibaud, secondo cui il Chiostro, come scrive nella lettera sopra citata scritta il 12 novembre 1844, ossia due giorni dopo la visita di Dickens, “dovrebbe sempre star chiuso, perché pieno di Monumenti più pregevoli, e che esigono una custodia più severa”.
