Nell’800 la Certosa era sempre chiusa tranne i festivi. Dickens l’ha visitata domenica 10 novembre 1844, nel periodo di Ognissanti, in cui tutti gli ingressi erano aperti e c’era un grande afflusso di pubblico. Se, come immaginiamo, dall’arco del Meloncello ha svoltato a destra e ha quindi percorso il porticato lungo più di 700 metri che conduce fino al Cimitero, Dicken non è entrato dall’ingresso principale ma dall’Entrata Monumentale. Questo spiegherebbe il fatto che sia stato accompagnato nella sua visita prima da un’altra persona (il “little Cicerone”) e poi dal custode dimostratore Ħ/sibaud">Marcellino SibaudĦ, che generalmente accoglieva gli ospiti all’ingresso principale, nella piazza della chiesa, dove c’era anche il suo appartamento.
Presso l’Archivio Storico del Comune di Bologna è conservato il carteggio dei custodi dimostratori Sibaud. Il 12 novembre 1844, quindi due giorni dopo la visita di Dickens, Marcellino ha scritto una lettera al Comune in cui “non manca di segnalare la grande affluenza di pubblico di due giorni prima, proprio quando giunge in visita Dickens, evidentemente confuso nella gran quantità di donne e uomini da lui accompagnati”<sup><a href="#1">1</a></sup>:
“Ieri l’altro, giorno di Domenica, vi fu un concorso grande al Cimitero. [...] Ne’ giorni di Domenica in cui è sempre aperto la maggior parte del Cimitero, una sola guardia non basta per l’interno. I recinti aperti sono il Chiostro Maggiore, il Chiostro della Cappella, la Sala Ellittica, il Chiostro d’Ingresso, e i recinti dei monumenti antichi, comprensivamente al Cortile del ‘500 [...] Fosse l'apertura ordinaria del Cimitero anche ristretta ai soli due Chiostri Maggiori, non basterebbe una sola guardia. [...] Io parlai della non sufficienza d’una sola guardia nell’interno del Cimitero, all’Ill.mo ed E.mo S.r Conservatore Macchiavelli; il quale mi autorizzò verbalmente a restringere il turno in modo che due fossero gl’inservienti ogni Domenica a guardia entro il Cimitero. Ma sono stato obbedito per due o tre mesi soltanto: dopodiché si sono tutti rifiutati di aderire al mio invito. La scusa che interviene poca gente non vale. Anzi la moltitudine è una guardia: perché chi vuol rompere attende il momento di non essere veduto; e quando vi è molta gente, questo momento non v’è".
