“... era un uomo che aveva una sola idea riguardo agli Inglesi; e argomento di questa innocua monomania era lord Byron, mi venne di fatto di dirgli che le stuoie con cui era coperto il piantito erano molto indicate in quell’epoca dell’anno. Mi rispose immediatamente che a milor Biron eran piaciute moltissimo le stuoie di quella specie, e, osservando nello stesso momento che io non bevevo latte, esclamò con entusiasmo che milor Biron non ne aveva mai toccato. Dapprima io credetti ingenuamente che egli fosse stato un servo del Biron; ma no, mi disse di no: mi disse che aveva l’abitudine di parlare del nobile lord ai signori inglesi, e quello era tutto. Conosceva ogni particolare della vita di lui, aggiunse, e, in prova di ciò, ne collegò il nome ad ogni possibile argomento, dal vino Montepulciano che bevevo a pranzo (il quale era di una tenuta appartenuta a milor Biron) fino allo stesso letto smisurato, che era proprio il modello di quello di lui. Quando io partii dall’albergo, egli, rivolgendomi nel cortile il saluto finale, mi assicurò che la strada che seguivo era stata la passeggiata prediletta da milor Biron; e, prima ancora che i cavalli corressero regolarmente sul lastricato della via risalì precipitosamente le scale e probabilmente corse a dire a qualche altro Inglese, in qualche altra stanza solitaria, che il viaggiatore che era andato via allora, era il ritratto vivente di lord Byron.”<sup><a href="#6">6</a></sup>