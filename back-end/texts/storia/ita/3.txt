Dopo la soppressione del convento certosino, il governo municipale di ispirazione giacobina decise di riutilizzare la struttura della Certosa trasformandola nell’unico cimitero cittadino, chiudendo tutti i piccoli recinti funebri posti all’interno della città, intorno alle chiese e ai conventi. Nell’interessantissimo volume Cose accadute nel tempo di mia vita, Francesco Majani ci racconta che “Nell’anno 1801 fu decretato il Convento della Certosa dovesse servire per il Cimitero Comunale, perché tutti li Morti della Città andavano sepeliti nelle Arche sotteranee delle rispettive loro Parrochie. Il Primo che spianò il nuovo cimitero fu un Fornajo.”<sup><a href='#1'>1</a></sup> Nacque così nel 1801 il cimitero bolognese della Certosa, che può essere considerato il primo recinto funebre moderno d'Europa, in quanto inaugurato tre anni prima dell'editto napoleonico di Saint-Cloud, secondo cui doveva esserci un unico cimitero per ogni città e doveva essere costruito in aperta campagna, per motivi pratici e igienici. L’editto di Saint-Cloud sancì pertanto la nascita del cimitero moderno in Europa, legge da cui sono sorti gran parte dei camposanti del continente. La Certosa è rimasto per decenni  l’unico grande cimitero italiano e ha preceduto anche di tre anni la creazione del famoso cimitero parigino Père-Lachaise.
