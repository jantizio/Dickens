I custodi per le sepolture (Brasa) e per i monumenti (Sibaud) risiedevano in Certosa con i propri familiari in diversi appartamenti posti nel cortile di ingresso arrivando anche a 80/100 persone. E questa è un’altra singolarità del cimitero bolognese.
“Sulla vita quotidiana del villaggio racchiuso nella Certosa gli archivi conservano una ricca documentazione, nella quale si racconta di donne che litigano, di fanciulle che si intrattengono scandalosamente con i forestieri, di figli che tornano tardi la notte, di vino annacquato, di ribellioni e di furti. In questa sorta di ‘villaggio’ innestato in un cimitero, per decenni si coltivano orti e alberi da frutto, si allevano maiali e galline, ai mantengono cantine e forni. Sono soprattutto i rapporti scritti e le lettere dei vari custodi-dimostratori, che si sono succeduti alla direzione dell’Ufficio del Cimitero, a consentire la ricostruzione di un particolare spaccato di vita bolognese del XIX secolo”.<sup><a href='#3'>3</a></sup>
I rapporti tra le famiglie Brasa e Sibaud non furono mai sereni, come si evince dal carteggio del custode Marcellino con il Comune.
