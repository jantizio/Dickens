Il custode-dimostratore: particolarità tutta bolognese<br/>
In Certosa due famiglie svolsero il ruolo di custodi attraverso più generazioni: i Brasa e, successivamente, accanto ai Brasa, i Sibaud.
I Brasa si occupavano delle attività cimiteriali. Il primo custode che andò a risiedere in Certosa con la sua famiglia, sin dalla nascita del cimitero, fu Giovanni Battista Brasa a cui successe il figlio Giuseppe e, successivamente, il nipote Raffaele, che aveva il ruolo di sovrintendente alle tumulazioni e di cura del Registro dell’Archivio. Nel libro Cose accadute nel tempo di mia vita, Francesco Majani annota: “E questo Raffaele nell’Anno 1855 per la strage del Colera ebbe un molto che fare, tutte le Mattine essere presente alla sepultura di tanti infelici, eppure non li fece niente il contatto di tanti morti di quella Malatia che lui ha goduto una perfetta salute”. E sempre Majani ci racconta che, inizialmente, era Giovanni Battista Brasa a fare anche da dimostratore ai visitatori e “prendeva molte mancie che era la sua risorsa oltre la paga del suo Impiego. Ma dopo la Comune pensò di fare un Custode che sapesse le lingue” e fu tolto ai Brasa il titolo di Custodi dandogli quello di Sovrintendenti alle Tumulazioni.
