Oltre ad essere stato il primo e per lungo tempo l’unico cimitero monumentale d’Italia, la Certosa ha una struttura che nessun altro cimitero possiede: è un cimitero edificato, costruito, con i portici, ha la stessa struttura urbana di Bologna. Nella pagina iniziale della sua visita alla Certosa, Dickens annota di aver camminato tra maestosi colonnati.
Altro aspetto che rende la Certosa singolare e spiega la sua fama e il perché sia stata tappa obbligata per i visitatori dell’ottocento è che è un vero e proprio museo a cielo aperto: quando le chiese e i conventi, secondo il concetto laico espresso dal motto della Rivoluzione francese “Liberté, Egalité, Fraternité”, vennero trasformati in strutture laiche (uffici, scuole, caserme, o venduti a privati), le grandi sculture, i monumenti funebri e le opere d’arte presenti all’interno di chiese e conventi soppressi furono progressivamente trasportati presso alcuni locali della Certosa facendola diventare un “museo”. A partire dal 1832, i monumenti vennero raccolti in ambienti, le sale museali, che contenevano le antichità divise per secolo da ponente verso levante, seguendo il percorso ideale del visitatore. Le sale museali erano pertanto luoghi importanti perché raccontavano i secoli della storia di Bologna facendo della Certosa il museo Bolognese per eccellenza.
