Il cimitero della Certosa di Bologna venne fondato nel 1801 riutilizzando le strutture del convento certosino edificato a partire dal 1334 e soppresso nel 1796, con il sopraggiungere delle truppe napoleoniche.
Prima della sua trasformazione in cimitero, il monastero di San Girolamo di Casara era stato per secoli uno dei più importanti edifici cittadini e tra i più famosi monasteri dell’Ordine Certosino, conosciuto sia per la bellezza delle sue architetture sia per l’importanza delle opere d’arte conservate, in particolare nella Chiesa di San Girolamo. Dopo l’arrivo dei francesi a Bologna, venne soppresso, come le altre proprietà ecclesiastiche. I beni contenuti nella Certosa vennero venduti o trasportati nella nascente Pinacoteca Nazionale. Dal saccheggio si salvò la Chiesa di san Girolamo, ancora oggi testimonianza intatta della ricchezza perduta del convento, dove si possono ammirare notevoli pitture barocche.
