A proposito dei requisiti richiesti nel bando del concorso agli aspiranti all’impiego, Gian Marco Vidor, nel suo interessante volume Biografia di un cimitero italiano: la Certosa di Bologna, aggiunge: “La commissione giudicatrice avrebbe inoltre tenuto in particolare considerazione i candidati dotati di civiltà di tratto e di una certa conoscenza di belle arti, di latino e di una seconda lingua straniera”: entra così in Certosa nel 1828 la famiglia Sibaud, di origine francese, proveniente da Briançon. “Tra i venticinque partecipanti sarà scelto Germano Sibaud, capostipite di una dinastia che sarà protagonista e testimone di quasi un secolo di vita del cimitero monumentale della Certosa. Egli nasce nel 1780 da Marcellino Sibaud (senior) che da Briançon, sulle Alpi francesi, si trasferisce a Bologna, probabilmente tra la fine del Settecento e i primi anni dell’Ottocento”. 