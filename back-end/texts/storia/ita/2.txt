Napoleone Bonaparte arrivò per la prima volta a Bologna nel 1796, quando, comandante in capo dell’armata francese impegnata nella “Campagna d’Italia”, dopo essere entrato trionfante a Milano in maggio, si diresse verso i territori dello Stato della Chiesa conquistando Bologna il 19 giugno: entrò in città da porta San Felice il giorno successivo, 20 giugno 1796. Subito dichiarò decaduto il governo pontificio e concentrò provvisoriamente il potere in mano al Senato, il quale chiese ai giuristi dello Studio bolognese di stendere una carta costituzionale che formalizzasse la nuova struttura di governo. Secondo i piani di Napoleone, Bologna doveva diventare la capitale della Repubblica Cispadana, formata dal Ducato di Modena e Reggio e dalle due ex legazioni dello Stato della Chiesa (Ferrara e Bologna). La nuova Repubblica fu proclamata nel congresso di Reggio Emilia, il 23 dicembre e il 7 gennaio 1797 assunse come bandiera il tricolore orizzontale verde bianco e rosso: la Repubblica Cispadana fu quindi la prima entità statale a utilizzare ufficialmente il tricolore della futura Italia. Le promesse di autonomia e di centralità della città di Bologna non furono però mantenute a lungo perché il 27 luglio 1797 la Repubblica Cispadana fu accorpata alla Repubblica Cisalpina con capitale Milano.